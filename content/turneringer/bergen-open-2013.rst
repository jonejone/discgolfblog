Bergen Open 2013
################

:date: 2012-22-04
:category: Turneringer

TLDR;
=====
Elendig startrunde ødelegger resultet - sliter med å komme meg ut av dårlige trender (bogey-streaks). Trenger trening på korte vanskelige innspill og trange linjer. Driving svært bra når selvtilliten er på plass. Fortsette å trene masse putting.    

Innledning
==========
En altfor dårlige førsterunde ødela dessverre muligheten for bra sluttplassering i denne turneringen. Ved å spille 13 over par (av 18 hull!) ble det veldig vanskelig å nå det som var målet for turneringen (semifinale). Var på nest siste plass etter første runde, dvs ca #45. Fulgte opp med en mye bedre andrerunde på 57 kast (par), som gjorde at jeg klatret nesten 20 plasser opp til #28. Tredjerunden ble 63 kast (+6), som ikke var nok til å hente inn flere plasseringer.

- Runde #1 - 70 kast (+13): 861 rating
- Runde #2 - 57 kast (0): 975 rating
- Runde #3 - 63 kast (+6): 931 rating
- Snitt rating: 922

At runde #2 som jeg var OK fornøyd med (nesten ingen birdier, 3-4 birdieputtbom) fikk 975 i rating er jeg fornøyd med. At førsterunden er på 861 er temmelig lavt, i forhold til hva jeg forventer å prestere.

Det som gikk dårlig
===================
**Krevende innspill**
    Det var mange innspill på 30-60m som krevde tighte linjer, og som i tillegg var preget av dårlig fotfeste. På disse tok jeg altfor mange sjanser på å kaste for hardt, for å gå for birdie-sjans. Ofte endte dette opp med et feilkast, ut av fairway, slik at jeg trengte enda et kast på å komme til kurv, og dermed gav bogey istedetfor birdie. Her bør jeg faktisk kjøre sikkert mot par istedenfor å prøve å gå for kurv.


**Problemer med flyt, vanskelig å komme ut av dårlig trend**
    Gjennom hele turneringen havnet jeg i litt kjedelige trender, hvor jeg fikk bogey mange hull på rad. Dette var svært frustrerende og demotiverende. I første runde kom jeg *aldri* ut av denne gropa. I andre runde unngikk jeg dette helt, i og med at det kun var 2 bogey'er på hele runden, hvilket jeg er fornøyd med. Tredje runden hadde jeg også dessverre problemer med dette, og hadde bogey på 4-5 hull på rad. Her må jeg klare å riste av meg dårlige vibber, og prestere bra etter et dårlig hull.


**Til dels korte putter, med vind**
    Første runden (som stort sett var elendig) var faktisk ganske god på putting. Satte flere 10-metere, også i vanskelige posisjoner (oppoverbakke med rullemulighet, m.m.). Problemet var de to andre rundene, som var relativt greie ellers, men hvor jeg gjorde mange enkle puttefeil, og missa sikkert 6-7 putter innenfor 6 meter, noe som er virkelig under hva jeg bør prestere.

Det som gikk bra
================
Heldigvis var det mange ting som fungerte under turneringen, som også er verdt å trekke frem.

**Solid driving når selvtilliten var høy**
    Når jeg ikke var på bogey-streaks, og selvtilliten var på plass, var drivinga svært solid. Jeg drivet svært presist, og ikke minst med god distanse. Hull 2 på banen er 200m, og med OB-linjer på begge sider, og her hadde jeg ingen problem med å drive 110-115m med Teebirden slik at jeg lå midt i fairway, og hadde god sjans til å Roc'e/Aviar'e meg bort til kurv for birdieputt. I tillegg var det hull 17, hvor jeg vanligvis ville lagt meg bort til mando, men her turte å fyre avgårde en Teebird ca 30m forbi mando. Det var forøvrig på runde 2, hvor ting gikk bra. Neste gang jeg prøvde, på runde 3, vil jeg påstå jeg gjorde nøyaktig det samme kastet, men ca 30m FØR mando flippet teebirden i motvind og gikk rett venstre. Burde nok vurdert å kastet en Destroyer her for å unngå flipping.

**Til dels god putting**
    Med unntak av dårlige puttebom innenfor 6 meter, var det også mye god putting, spesielt i første runde. Straddle-putten jeg har jobbet med i ca en måned før turneringen, hjalp veldig på oppoverbakkeputter, og ikke minst putter med kronglete fotfeste. Her må jeg fortsette med putte-spillet jeg leker med for tiden, for å jobbe med selvtillit og øke komfortabel distanse.

Turneringserfaring
==================
Jeg føler at prestasjonen i Bergen viser at jeg mangler turneringserfaring. Ustabil selvsikkerhet, og veldig varierende spill, og ikke minst dette med å komme seg ut av negative trender. Tenker at jeg skal prøve å arrangere noen mini-turneringer på Haugalandet, og delta på små turneringer rundt om kring for å venne meg litt til "turneringsrunde"-følelsen. Det er uendelig stor forskjell på å spille med kompiser på den vante banen hvor man kan få birdie på samtlige hull, til å spille i en turnering på en uvant bane med folk man ikke kjenner så godt.

Tenker også på ifjor, hvor jeg hadde høye forhåpninger i starten av sesongen, men fikk en elendig start i Trondheim. Neste turnering var Oslo Open som jeg heller ikke presterte superbra i (her også, en drøyt dårlig runde ødela mye). Senere i sesongen, i Arendal og Skien gikk ting en god del bedre, og jeg endte i begge de turneringene bare 3-4 kast fra semifinale, som var målet mitt for i fjor. Med andre ord gikk det bedre utover sesongen. Dette må jeg jobbe med, for jeg kan ikke bruke flere turneringer hver sesong før jeg spiller bra.

Rollin, rollin, rollin...
=========================
I bergen er det fryktelig mange bakker, og kurvplasseringer midt i disse bakkene! Dette gjorde rulling til et vesentlig problem, og mange hadde svært kjipe ruller som da i tillegg rullet ned i OB slik at man fikk dobbel straff. For min del som venstrehendt var en del kurvplasseringer slik at hvis jeg hyzer så vil disken spinne slik at den prøver å rulle ned bakken når den treffer, noe som øker sannsynligheten en god del for at den faktisk vil rulle.

Etter å ha sett diverse svært kjipe ruller tenkte jeg da å ta høyde for dette, og være obs på det. Jeg måtte da faktisk gjøre innspillet med forehand istedet, slik at den vil prøve å rulle opp bakken istedetfor motsatt, og da ha mindre sjans for å rulle. Dette gikk greit, men ble litt klønete da forehanden ikke er så velutviklet enda. Vinden gjorde IKKE dette spesielt mye lettere.


Konkrete ting som må trenes på
==============================
På banen i Bergen er det en del trær og skog, samt høydeforskjell som gjør at mange av innspillene må være svært presise. Dette hadde jeg litt problemer med, spesielt med høydeforskjell. Innspill i bratt oppoverbakke (f.eks hullet når man hiver opp bakken langs kirken) ble plutselig vanskelige å gjennomføre, selv om det bare var 20-30m opp til kurv.

- Korte men teknisk krevende innspill
    - 20-50 meter
    - mye hindringer, trær
    - spesielt oppover/nedoverbakke
- Treffe krevende linjer 
    - Treffe smale åpninger et stykke fremme
- Vind, vind, vind!
    - Til tider ekstreme forhold vi spilte under i Bergen, men selvfølgelig likt for alle. Drivene mine gikk egentlig greit, men innspill og putting ble desto verre.
- Turneringstrening



Notater
=======
- Glemte lipsyl hjemme, tabbe. Ble veldig tørr på slutten, burde kjøpt ny!
- Forsiktige aviar-flicks med stort sett kun håndledd har ikke sjans mot hissig vind. Skulle ta et 30 meters innspill med forehand for å unngå rull, men ble tatt av vinden, dratt rett opp i lufta og endte opp 10 meter bak meg.
- Grip baggen var frustrerende - irriterende å måtte pakke alt i høyden i de lommene
- Mange korte puttebom på 4-5 meter, pga manglende konsentrasjon, frykt for vind m.m.

